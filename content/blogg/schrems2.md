---
title: "Privacy Shields fall kan skapa ny svensk basnäring"
date: "2020-07-16T10:43:09+02:00"
draft: false
tags: [""]
showthedate: true
card: "safespring_card_32.jpg"
eventbild: "safespring_background_32.jpg"
socialmediabild: "safespring_social_32.jpg"
---
{{< ingress >}}
En färsk dom gällande EU:s dataskyddslagstiftning i syfte att skydda sina medborgare från att utomeuropeiska aktörer kan få tillgång till persondata via olika molnbaserade it-tjänster kommer kortsiktigt att skapa problem för svenska företag och myndigheter som är beroende av amerikanska tjänster.
{{< /ingress >}}

Långsiktigt är det dock en stor möjlighet för att skapa svensk innovation och företagande på området. Men för att göra detta krävs att regering och myndigheter både främjar att lagstiftningen följs och skapar möjligheter för svenskt företagande på området. Detta menar fyra företrädare för svenska företag i branschen.

Den österrikiske juristen och integritetsaktivisten Max Schrems har gjort det igen. För fem år sedan fick han rätt i EU-domstolen att dåvarande dataskyddsavtal mellan EU och USA, Safe Harbour, inte var tillräckligt för att garantera europeiska medborgares rättssäkerhet. Den 16 juli 2020 kom beslutet från EU-domstolen att inte heller ersättningsavtalet, Privacy Shield, ger tillräckligt skydd för européer mot statliga övervakningsåtgärder och granskningar i USA.

Domen var väntad och innebär i korthet att amerikanska it-tjänsteleverantörer
inte får föra ut personuppgifter från Europa till USA eller ha access till de samma. Ej heller kan därmed persondata som faller under GDPR-lagstiftningen sparas i amerikanska it-tjänster. E-post och molntjänstföretag som Microsoft och Google som används av de flesta svenska företag och kommuner kommer få utmaningar med utfallet i domen, likväl som sociala mediejätten Facebook som kommer att få problem med att lagra persondata.

Därmed kommer domen kortsiktigt att skapa problem för de många företag och myndigheter som är beroende av amerikanska drifttjänster för IT, s.k. molntjänster där amerikanska företag som Microsoft, Google och Amazon är dominerande aktörer.

Vi menar dock att domen långsiktigt kommer få mycket positiva effekter då den innebär att Europa behöver skapa ett eget ramverk för denna grundläggande och samhällskritiska digital infrastruktur. Och inte minst Sverige har en unik möjlighet. Med vår starka digitala innovationsgrad kan vi i Sverige skapa en ny basnäring och stark exportgren inom området digital infrastruktur. Nya svenska företag kan växa fram och tillika skapas nya ingenjörstunga arbetstillfällen.

För att Sverige ska kunna ta denna möjlighet krävs dock att regeringen med infrastrukturminister Tomas Eneroth och näringsminister Ibrahim Baylan i spetsen ser innovationsmöjligheterna med den digitala infrastrukturen. Tyvärr har inte minst infrastrukturdepartementet fram till nu snarare fokuserat på hur svensk lagstiftning ska kunna anpassas för att amerikanska lösningar och intressen ska kunna främjas. Visserligen tillsattes under förra året en utredning som ska se på hur offentlig sektor kan använda sig av moderna it-tjänster utan att bryta mot lagen. Det är naturligtvis bra men utredningen, som nyss meddelade att deras första slutsatser blir försenade, borde mot bakgrund av domen nu få mer resurser och ett ändrat uppdrag med fokus på hur en svensk näring inom området kan växa fram.  

Vi är givetvis för en helt öppen och konkurrensutsatt marknad där även de amerikanska lösningarna ska finnas som en del, men det finns många fördelar med en ökad lokal konkurrens på området för digital infrastruktur. Inte bara kommer de ökande valmöjligheterna och göra att den oligopolliknande ställning som amerikanska it-tjänsteleverantörer hittills haft försvinner. Det kommer även att ge oss en säkrare värld där vi kan främja Europeiska värderingar. Den digitala infrastrukturen har idag blivit ett av de viktigaste säkerhetspolitiska områdena eftersom den som äger informationer kan kontrollera världen. I en värld där nationerna sätter sina egna intressen i första rummet, är det en stor säkerhetsrisk att använda sig nästan uteslutande av utomeuropeiska leverantörer. En enkel parallell är hur vi historiskt i Sverige har resonerat kring försvarsindustrin eller till den nu pågående översynen av beredskapslagren av livsmedelsförsörjning och utrustning till vården i spåren av den pågående pandemin. Vi måste kunna stå på egna ben!

Även om Sverige många gånger ses som ett föregångsland inom digitalisering har regeringen knappast agerat tillräckligt kraftfullt för att främja lokal innovation inom denna molninfrastruktur som utgör själva grunden den digital transformationen.

Det är därför viktigt att industrin tillsammans med regeringen nu kraftsamlar för att skapa en långsiktigt hållbar lösning. Målsättningen bör vara att se över hur vi kan skapa en svensk basindustri inom it-infrastruktur och tillika främja svensk exportnäring.  

Som representanter för ett antal svenska molntjänsteföretag så delar vi gärna med oss av vår kunskap för att skapa de bästa förutsättningarna för att bygga en stark och säker svensk och tillika europeisk grund för digitaliseringen som också ger nya innovationer och företag.

**Fredric Wallsten**, vd och grundare Safespring<br>
**Johan Christenson**, vd och grundare City Network<br>
**Charlotte Darth**, vd Binero Group<br>
**Joakim Öhman**, vd och grundare Elastx<br>
